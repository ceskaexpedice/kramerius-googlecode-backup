#summary Uživatelské rozhraní
<wiki:toc max_depth="1" />

Oproti předchozí verzi, založené na procházení stromové struktury dat, je uživatelské rozhraní Kramerius 4 více orientováno na fulltextové vyhledávání dokumentů, doplněné o rychlý výběr skupin dokumentů pomocí faset a časové osy. Další změnou je způsob zobrazení vlastního obsahu vybraného dokumentu, kde je vždy vidět jeho celá struktura namísto "zanořování" do nižších úrovní dokumentu - uživatel má vždy k dispozici přehlednou informaci o celkovém kontextu.


=Úvodní obrazovka= 

Úvodní obrazovka slouží především k vyhledávání dokumentů v knihovně.

Velké pole uprostřed záhlaví stránky umožňuje vyhledávat v plném textu dokumentů v knihovně - zapište hledané slovo a klikněte na symbol lupy. Pro hledání je možné použít zástupný znak * nahrazující libovolnou část slova.

Odkaz Pokročilé vyhledávání otevře dialogové okno s formulářem pro vyhledávání v metadatech (MODS) dokumentů - můžete hledat podle ISBN/ISSN, autora, názvu, roku vydání a třídění MDT/DDT. Vyhledávání spustíte kliknutím na tlačítko OK.

V pravé části záhlaví stránky je odkaz pro zobrazení této nápovědy, přepínání jazyka uživatelského rozhraní a přihlášení do administrátorské části aplikace.

Rámeček Procházet je určen k rychlému vyhledání dokumentu podle názvu nebo autora. Během postupného zapisování písmen se pod příslušným polem objeví okénko se seznamem nalezených dokumentů.

Kliknutím na některou položku v rámečku Typ dokumentu jsou vyhledány pouze dokumenty příslušného typu. Čísla v závorce za jednotlivými položkami udávají počet odpovídajících dokumentů v databázi.

Rámeček Časová osa obsahuje histogram s počty dokumentů vydaných v jednotlivých letech. Zapsáním roků do políček v horní části rámečku (nebo posunutím značek vertikálních posuvníků) můžete omezit vyhledávání na požadované časové období.

Pod záložkou Nejnovější jsou ikony s miniaturami prvních stránek dokumentů nejnověji přidaných do databáze. Kliknutím na ikonu příslušný dokument zobrazíte. Podobně záložka Nejžádanější obsahuje ikony nejčastěji zobrazovaných dokumentů.
  

=Výsledky vyhledávání= 

Tato stránka je zobrazena po spuštění vyhledávání z úvodní obrazovky. V prostředním rámečku je seznam nalezených dokumentů seskupených podle titulů nejvyšší úrovně (tedy monografií nebo periodik). Jednotlivé dokumenty pod tituly je možno zobrazit kliknutím na šipku vpravo od titulu, v rozbaleném seznamu je možno případně stránkovat klikáním na odkazy Další a Předchozí. Tituly v rámečku lze třídit podle relevance nebo abecedně podle názvu, kliknutím na příslušný odkaz v pravé části záhlaví rámečku.

Rámečky na levé straně obrazovky obsahují položky pro výběr jednotlivých podkategorií v rámci vyhledaných dokumentů, funkce je obdobná rámečku Typ dokumentu na úvodní straně.

V pravé části obrazovky je časová osa se stejnou funkcí jako na úvodní straně.  

=Zobrazení titulu=

Obrazovka třetí úrovně slouží k přehlednému zobrazení titulu, jeho metadat a listování v jeho obsahu.

V horní části je pás ikonek s miniaturami všech stránek v dokumentu nebo jeho vybrané části. Pásem je možno procházet šipkami na jeho koncích nebo posuvníkem pod ním. Pás s přehledem stran není zobrazen pro dokumenty uložené v jediném souboru PDF.

Hlavní prostor stránky zabírá náhled na vybranou stránku. Pokud je přístup k obsahu dokumentu omezen z důvodu ochrany autorských práv, je místo náhledu zobrazen text informující o této skutečnosti.

Kliknutím na hlavní náhled stránky tuto stránku otevřete v integrovaném prohlížeči Seadragon, který umožňuje plynulé zvětšování a zmenšování stránky. 
 

Rámeček vpravo od náhledu slouží k navigaci ve struktuře titulu. 

Jednotlivé záložky odpovídají příslušným úrovním v hierarchii stromové struktury dokumentů, pokud je na dané úrovni více dokumentů (např. ročníků nebo stran...), obsahuje záložka šipku, kterou můžete zobrazit rozevírací nabídku pro přechod mezi danými dokumenty. 

Pod záložkou je pak zobrazen výběr z metadat aktuálního dokumentu. Šipkou zcela u okraje rámečku vpravo od záložky můžete otevřít kontextovou nabídku s operacemi, které je možné aplikovat na dokument vybraný v dané záložce.

K dispozici jsou tyto operace:

=== Zobrazit metadata===
Otevře okno s úplnými metadaty MODS daného dokumentu. 

===Persistentní URL===
Zobrazí URL dokumentu, které lze použít jako záložku pro přímý přístup k dokumentu z externích aplikací. 

===Generování PDF=== 
Umožňuje vygenerovat a stáhnout PDF dokument obsahující zadaný rozsah stran začínající vybranou stránkou 

===Záznam METS===
Otevře okno se záznamem ve formátu Fedora METS pro vybraný dokument.

===Stáhnout originál===
Uloží obrazová data stránky v plné velikosti v původím formátu, pokud to umožňují přístupová práva.